枕中記枕中記枕中記枕中記枕中記開元七年道士有呂翁者得神仙術行邯鄲道中息邸舍攝帽弛帶隱嚢而坐。俄見旅中少年乃盧生也。衣短褐乘靑駒將適于田亦止於邸中與翁共席而坐言笑殊暢。久之盧生顧其衣裝敝褻乃長歎息曰「大丈夫生世不諧困如是也。」翁曰「觀子形體無苦無恙談諧方適而歎其困者何也。」生曰「吾此苟生耳。何適之謂。」翁曰「此不謂適而何謂適。」答曰「士之生世當建功樹名出將人相列鼎而食選聲而聽。使族益昌而家益肥然後可以言適乎。吾嘗志于學富於游藝自惟當年靑紫可拾。今已適壯猶勤畎畝非困而何。」言訖而目昏思寐。時主人方蒸黍。翁乃探嚢中枕以授之曰「子枕吾枕當令子榮適如志。」其枕靑瓷而竅其兩端。生俛首就之見其竅漸大明朗乃舉身而入遂至其家。數月娶清河崔氏女。女容甚麗生資愈厚。生大悦。由是衣裝服馭日益鮮盛。明年舉進士登第。釋褐祕校。應制轉渭南尉。俄遷監察御史轉起居舍人知制誥。三載出典同州遷陜牧。生性好土功自陜西鑿河八十里以濟不通。邦人利之刻石紀德。移節汴州領河南道採訪使徴爲京兆尹。是歳神武皇帝方事戎狄恢宏土宇。會吐蕃悉抹邏及燭龍莽布支攻陷瓜沙而節度使王君新被殺河湟震動。帝思將帥之才遂除生御史中丞河西道節度。大破戎虜斬首七千級開地九百里築三大城以遮要害。邊人立石於居延山以頌之。歸朝册勳恩禮極盛。轉吏部侍郎遷戸部尚書兼御史大夫。時望清重羣情翕習大爲時宰所忌。以飛語中之貶爲端州刺史。三年徴爲常侍。未幾同中書門下平章事。與蕭中令嵩裴侍中光庭同執大政十餘年嘉謨密命一日三接。獻替啓沃號爲賢相。同列害之復誣與邊將交結所圖不軌。下制獄。府吏引從至其門而急收之。生惶駭不測。謂妻子曰「吾家山東有良田五頃足以禦寒餒。何苦求祿。而今及此思衣短褐乘靑駒行邯鄲道中不可得也。」引刃自刎。其妻救之獲免。其罹者皆死獨生爲中官保之減罪死投驩州。數年帝知冤復追爲中書令封燕國公恩旨殊異。生五子曰儉曰傳曰位曰倜曰倚皆有才器。儉進士登第爲考功員外傳爲侍御史位爲太常丞倜爲萬年尉。倚最賢年二十八爲左襄。其姻媾皆天下望族。有孫十餘人。兩竄荒徼再登台鉉。出入中外徊翔臺閣。五十餘年崇盛赫奕。性頗奢盪甚好佚樂。後庭聲色皆第一綺麗。前後賜良田甲第佳人名馬不可勝數。後年漸衰邁屡乞骸骨不許。病中人候問相踵於道。名醫上藥無不至焉。將歿上疏曰「臣本山東諸生以田圃爲娯。偶逢聖運得列官敘。過蒙殊獎特秩鴻私。出擁節旌入昇台輔。周旋中外綿歴歳時。有忝天恩無裨聖化。負乘貽寇履薄增憂。日懼一日不知老至。今年逾八十位極三事鐘漏並歇筋骸倶耄。彌留沈頓待時益盡。顧無成效上答休明。空負深恩永辭聖代。無任感戀之至謹奉表陳謝。」詔曰「卿以俊德作朕元輔。出擁藩翰入贊雍熙昇平二紀實卿所頼。比嬰疾疹日謂痊平。豈斯沈痼良用憫惻。今令驃騎大將軍高力士就第候省。其勉加鍼石爲予自愛。猶冀無妄期於有瘳。」是夕薨。盧生欠伸而悟見其身方偃於邸舍呂翁坐其傍主人蒸黍未熟觸類如故。生蹶然而興曰「豈其夢寐也。」翁謂生曰「人生之適亦如是矣。」生憮然良久謝曰「夫寵辱之道窮逹之運得喪之理死生之情盡知之矣。此先生所以窒吾欲也。敢不受教。」稽首再拜而去。枕中記